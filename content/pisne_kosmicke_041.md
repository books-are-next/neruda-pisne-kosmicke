---
title: XXXV.
contentType: prose
---

     Přijdou dnové, léta, věky, věků věky.  
Kolem Slunce mdlobou hasnoucího  
kroužit budou planet mrtvoly.  
Země bude siná, tichá, němá.

               Dávno bude po všech lidstva synech —  
          v prach a jíní rozpadla se těla,  
          dávno bude po všech slávy činech —  
          touha někam v vesmír odletěla;  
          dávno po srdci i jeho bolu,  
          dávno dohořelo milování,  
          jásot odvanut i žalování,  
          dávno, dávno, poslední co píseň  
          zoufalou svou vzduchem chvěla tíseň —  
          všechen život v mraznou ztuhnul plíseň,  
          bol i radost v kámen ztuhly spolu.

               K příkrovnímu, lhostejnému nebi  
          povrch Země příšerně se šklebí,  
          Zem je samá dlouhá, hlubná vráska.  
          Mrazný éter do povrchu pere,  
          šklebinou se k Země nitru dere —  
          Země puká tiše, nezapraská,  
          Zem se trhá tiše, beze zvuku,  
          Zem je němá, dožila svou muku. —

     Přejdou dnové, léta, věky, věků věky.  
Šerou prostorou jak černá rakev  
Země krouží slábnouc, slábnouc v letu,  
jak když orel těžce postřelený  
ve spirále děsně obrovité  
dolů letí — letí — letí —  
              Dopadne Země k Slunci zpět,  
          ze Slunce šlehne plamů květ  
          jak života na úsvitě,  
          a vzdálené hvězdy a širý Svět  
          zví, že se tu naposled — naposled  
          líbají matka a dítě.
