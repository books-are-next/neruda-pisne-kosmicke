---
title: XXVIII\.
contentType: poetry
---

<section>

Slunce je hvězda proměnná  
a člověk jeho tvorem —  
jak krásný je ten člověk přec  
s svým ideálním vzdorem!

</section>

<section>

     Vždyť i to Slunce oslnné  
je samá, samá skvrna —  
a člověk sám chce v světě být  
jak z křišťálného zrna!

</section>

<section>

     V jistém vždy Slunce období  
se širším cloní kalem —  
a člověk zas čím dál tím víc  
chce stát se ideálem!

</section>
