---
contentType: prose
---

XXXI.

> Zelená hvězdo v zenitu,  
>      sviť vesele, vesele!  
> Když si tak někdy vzpomenu,  
>      jak staří jsme přátelé!

> Před lety jsi mne slyšela,  
>      jak jasně jsem zavýsknul,  
> když jsem své děvče poprvé  
>      si na prsa přitisknul.

> Před lety jsi mne viděla,  
>      jak děsně jsem ublednul,  
> mrtvou když její ručinku  
>      jsem k ústům svým pozvednul.

> To jsou jen drobty života,  
>      jen bubliny pramene,  
> člověk si na ně během let  
>      tak náhodou vzpomene.

> Radost i žal my přežijem,  
>      my přežijem cokoli! —  
> Nač ale náhlá slza ta —  
>      vždyť mne to už nebolí?
