---
title: XXXI\.
contentType: poetry
---

<section>

Zelená hvězdo v zenitu,  
     sviť vesele, vesele!  
Když si tak někdy vzpomenu,  
     jak staří jsme přátelé!

</section>

<section>

Před lety jsi mne slyšela,  
     jak jasně jsem zavýsknul,  
když jsem své děvče poprvé  
     si na prsa přitisknul.

</section>

<section>

Před lety jsi mne viděla,  
     jak děsně jsem ublednul,  
mrtvou když její ručinku  
     jsem k ústům svým pozvednul.

</section>

<section>

To jsou jen drobty života,  
     jen bubliny pramene,  
člověk si na ně během let  
     tak náhodou vzpomene.

</section>

<section>

Radost i žal my přežijem,  
     my přežijem cokoli! —  
Nač ale náhlá slza ta —  
     vždyť mne to už nebolí?

</section>
