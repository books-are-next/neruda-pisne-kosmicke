---
title: X.
contentType: prose
---

     Paprsku z Alkyony mé,  
světelný šípe, znáš-li,  
čím si tvá paní líbezná  
luznou svou líci krášlí?

     „Ach snad už líc ta povadla,  
snad už je po všem vděku,  
vždyť já k vám světla s poselstvím  
letím již na šest věků!“

     Poslíčku říše Mlékové,  
po jakém po zákonu  
kupí se světů milion  
světelných do záhonů?

     „Ach snad už zhasly světy ty,  
snad už je po všech veta,  
od mého vzletu vrší se  
v tisíce věků leta!“ —

     Jako ta lidská myšlenka:  
po věcích teprv hřímá,  
po věcích lidstvem zachvěje —  
myslitel dávno dřímá.
