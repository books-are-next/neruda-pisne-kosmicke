---
title: XIX.
contentType: prose
---

Oblaky Země jsou synové tkliví,  
matičku Zemi si krví svou živí,  
slzami smývají starobné vrásky,  
mladí jí líce a svěží jí vlásky,  
ve světů závratně vířivém honu  
od věků přes věky do časů skonu  
     nesou si matku jak v bavlnce měkce.

Oblaky, oblaky, labutí křídla,  
šedivé hádanky, mlhová vřídla,  
jiter a večerů zlacené znaky,  
růžové kolébky, rakevní mraky,  
nesete praotců poslední vzdechy,  
nesete potomkům první jich dechy —  
     zdravím vás, zašlosti, přišlosti lidská!
