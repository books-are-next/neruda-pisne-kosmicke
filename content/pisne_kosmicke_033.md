---
title: XXVII\.
contentType: poetry
---

Kdo měkkým je, ten bídně mře!  
Aj, lide, vzhůru k nebi zrak:  
velká ta světla — samý drak —  
     had hada-li nepozře,  
     drakem se nestane!

  

Boj, všude boj, kam oko zře!  
I věčné slunce, chce-li žít,  
musí se kolem s slunci bít —  
     had hada-li nepozře,  
     drakem se nestane!

  

Klam, v národech že láska vře!  
Ach neposlouchej hravých vnad,  
živ-li chceš být, buď lačný had —  
     had hada-li nepozře,  
     drakem se nestane!
