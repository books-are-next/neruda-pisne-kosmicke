---
title: XXIV\.
contentType: prose
---

Dík budiž vám, zlaté hvězdičky,  
dík za jeden ze všech darů,  
že umím lidmi zatočit  
     vesele do rozmaru!

Že dovedu někdy alespoň  
mžik mladistvé ranní záře  
a živý poblesk radosti  
     do české vkouzlit tváře.

Což — což je ta mysl národa  
tak ztýrána, potrápena,  
bojácná jako děťátko,  
     tichounká jako pěna!

Což — což je ta lidu mého líc  
tak zsínale, mrtvě bledá,  
kdo jednou na ni pohlédnul,  
     více mu spáti nedá!

Ach, když po té tváři dojemné  
jen okamžik úsměv skáče —  
co na tom, že pak humorist  
     do koutku jde a pláče!
