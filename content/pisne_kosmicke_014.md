---
contentType: prose
---

VIII.

>      Poeto Světe! Co jsi aeón prožil,  
> než hvězdu k hvězdě v zvučný verš jsi složil,  
> než každé slunce s planet květem různým  
> jsi v sloku sloučil uměním svým luzným,  
> než z chaosního myšlének svých víru  
> jsi slunce k sluncím uved v zpěvů míru —  
> než mladé Zemi řekl’s: „Oživuj!“,  
> poprvé nechal mladé srdce tlouci,  
> odevřel oko lidské: „Obdivuj!“

>      Poeto Světe! Hymnus tvůj je věčný!  
> Tvá každá sloka má svůj život pučný,  
> a když jej vykvete, dá mrtvol zvučný  
> v tvé ruce zpět co zárod nově vděčný.  
> Poeto Světe! Kam se hymnu křídla  
> přes hlubně tmy, přes všechna světel vřídla,  
> kam, kam se křídla hymnu rozkládají?!  
> Když mořem vanou, moře z dna se bouří,  
> když zemí vanou, země k nebi kouří,  
> když nebem vanou, světům dech se tají!

>      Poeto Světe, co tvůj hymnus kryje,  
> co vše v něm mře, co nesmrtelno žije!  
> Ba není krásy, by v něm nekvítala,  
> a není zoře, by v něm nesvítala,  
> a není jasu, by se jím nešířil,  
> a není květu, by se v něm nepýřil,  
> ne ptačích hrdel, by v něm nezapěla,  
> ne dětských smíchů, by v něm nezvonily —  
> a není slz, by jím se neronily,  
> ne zoufalosti, by v něm nevzkypěla,  
> a není boje, by v něm neburácel,  
> ne mučedníka, by v něm nekrvácel —  
> a není touhy, by jím nevanula,  
> a není lásky, by v něm neplanula,  
> a není srdcí se vším citem svojím,  
> by netloukla v tom velkém hymnu tvojím!

>      Poeto Světe! Poetů jsi bohem,  
> a přec — jsi poetou jen _všech_ poetů slohem.  
> A byť tvůj hymnus velký jako nebe,  
> co dáváš v něm? — Vždy jen a jenom sebe!  
> A čtoucím nám byť nadšením až vzplály líce,  
> my cítíme: poeta cítil více!  
> Ty s tvůrčí rozkoší máš tvůrčí trýzeň spolu —  
> a kdo se z čtoucích ptá, co hymnus stál tě bolu!
