---
contentType: prose
---

XXXVII.

>      Ty věčné hlasy proroků,  
> že také mrtvi budem,  
> nuž ano, ano, víme to —  
> my Světa nepřebudem!

>      Co rozkvétá, to odkvétá,  
> co vzešlo, zase chřadne,  
> a Zem i s lidstvem rozkvetlým  
>      jak bílá růže zvadne.

>      Však proto smrti myšlénkou  
> my srdce nezbodáme!  
> My vyžijem a dožijem  
> a Světu příklad dáme!

>      Dřív Světa původ seznáme  
> a sil všech tajné zdroje,  
> dřív na dno časů sestoupnem  
> a sečtem světů roje!

>      Před žádnou, žádnou záhadou  
> své šíje neskloníme,  
> o nebes klenby nejzazší  
> svým duchem zazvoníme!

>      My umřem, avšak dříve si  
> hrob vysteleme slávou,  
> Svět celý musí nad hrobem  
> stát s obnaženou hlavou.
