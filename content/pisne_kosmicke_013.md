---
contentType: prose
---

VII.

>      Po nebi hvězdic je rozseto  
>      lesem jak zvonců vřesných,  
> dech času je měrně provádí  
>      v jásavých kruzích plesných.  
>           Vidíme plesu jenom cíp —  
>           zkoumej a čítej sebelíp,  
>           mistře v početním cviku,  
>                nespočteš tanečníků!

> Vesele se Zemí Měsíc jde,  
>      Země zas v mocném kruhu  
> se okolo Slunce otáčí  
>      v zářivém planet pruhu.  
>           A i to velké Slunce zas  
>           kolem většího vede nás —  
>           a toto slunce jeho  
>                _kde jde? — a kolem čeho?_

>      Mysli se nejvýš — a nad tebou  
>      hvězd jako vřesných zvonců —,  
> a kdybys byl jako Slunce stár,  
>      nedomyslíš se konců!  
>           Klečím a hledím v nebe líc,  
>           myšlénka letí světům vstříc —  
>           vysoko — převysoko —  
>                a slza vhrkla v oko.
