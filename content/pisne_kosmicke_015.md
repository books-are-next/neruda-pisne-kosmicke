---
title: IX\.
contentType: poetry
---

Stárnoucí lidstvo čte ve hvězdách  
     jak dědeček ve kronice,  
vždyť čteme tam samou jen minulost,  
     co bylo, co není snad více.

  

Čtem o nesmírnosti prostory  
     a mysl nám trne, žasne,  
že papršlek světla než sletí k nám,  
     snad hvězda již zhasla, snad hasne.

  

Čeho my ještě se dožili!  
     Ba na stará kolena divy:  
nám minulé vidět lze přítomně  
     a mrtvy zřít jakoby živy!
