---
title: III\.
contentType: poetry
---

<section>

Ach, jaké to blaho: poležet  
zde na drnu poblíž boru  
a s zlatými dát se hvězdami  
do šeptného rozhovoru!

</section>

<section>

     Ty třepotné, smavé hvězdičky  
tak čiperně na mne hledí —  
ach prosím vás, je to pravda vše,  
co lidé prý o vás vědí?

</section>

<section>

     Že maličké vy prý hvězdičky  
jste obrovská samá těla —  
a od jedné k druhé prý sto let  
a k některé věčnost celá?

</section>

<section>

     Což nevidím, jak jste drobounky  
a v jakém jste k sobě skladu? —  
Já — nahoře být — bych kamenem  
vás přehodil celou řadu!

</section>

<section>

     A že prý jste věčném ve reji  
a přes steré skokem míle? —  
Ej, musilo by tu hluku být  
a šumu za noční chvíle!

</section>

<section>

     A zatím tak němě spřádáte  
svou života tichou dumu —  
když vesele prstem zaluskám,  
je věru v tom více šumu!

</section>
