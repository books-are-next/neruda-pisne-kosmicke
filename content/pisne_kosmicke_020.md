---
title: XIV\.
contentType: poetry
---

<section>

Zem byla dítětem; myslela,  
     ona že vesmíru pyšný střed  
a kvůli ní Slunce i obloha  
          a celý širý Svět.

</section>

<section>

     Přišlo jí také už poznání,  
     divně se chvěje jí srdce dnes  
a je jí jak panence rozkvetlé,  
          když vešla v první ples.

</section>

<section>

     Po sále hvězdy se chechtají:  
     „Velký svět není jí ještě znám,  
však — hezounká, milounká panenko —  
          ty’s zato známa nám!

</section>

<section>

     Na tebe my jsme už hleděly,  
     když byla’s v poupěti drobný květ,  
když rostla jsi do krásy — samý sen  
          a sobě celý svět!“

</section>

<section>

     Měsíček čekal hned u vchodu:  
     „Panenko, žádám vás — ať tak dím —  
     za taneček první a poslední  
          a za ty mezi tím!“

</section>
