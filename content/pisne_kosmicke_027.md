---
title: XXI\.
contentType: prose
---

_(A mluví člověk:)_

     Jak lvové bijem o mříže,  
jak lvové v kleci jatí,  
my bychom vzhůru k nebesům,  
a jsme zde Zemí spjatí.

     Nám zdá se, z hvězd že vane hlas:  
„Nuž pojďte, páni, blíže,  
jen trochu blíže, hrdobci,  
jimž hrouda nohy víže!“

     My přijdem! Odpusť, matičko,  
již jsi nám, Země, malá,  
my blesk k myšlénkám spřaháme  
a noha parou cvalá.

     My přijdem! Duch náš roste v výš  
a tepny touhou bijí,  
zimniční touhou po světech  
div srdce nerozbijí!

     My přijdem blíž, my přijdem blíž,  
my světů dožijeme,  
my bijem o mříž, ducha lvi,  
a my ji rozbijeme!
