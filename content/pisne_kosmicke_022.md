---
title: XVI\.
contentType: poetry
---

Báječně krásný to přec byl sen,  
vše že se Zemi koří,  
tisíce světů že kolem ní  
     se točí a láskou hoří.  
Krásný to sen, a přec jen sen,  
ze světů zbyl nám jeden jen —  
     jen Měsíček náš věrný.

  

Měsíček ze všech sám a sám  
okolo nás se točí,  
sprovází Zemi životem  
     a nespouští ji z očí.

  

Děvčátko, lidské poupátko,  
Měsíčku sobě všimni:  
snad se ti tisíc kořit zdá —  
     jen jeden je upřímný.
