---
title: XXXVIII.
contentType: prose
---

Až planety sklesnou k Slunci zpět  
a mrazem se Slunce rozskočí,  
až drobty ty, smrtí poštvány,  
si v divokou elipsu zabočí,  
     až pohřební, truchlý průvod ten,  
     pln hrůzy, prost života vděků,  
     se vesmírem dalekým promete  
     přes milion, milion věků;

až konečně někde v koutečku  
se po letu dlouhém zastaví  
a prášek z nás světů bývalých  
se ve nový chaos tam rozžhaví,  
     až v chaosu tom boj plamenný,  
     boj titánský poznovu vzplane  
     a z plamenů žárných až nový svět  
     jak čarovný fénix zas vstane;

až na novém, kyprém světě tom,  
boj ustoupí mladu životu  
a luh bude samý barev smích  
a háj plný sladkého šumotu,  
     až na světě tom zas vypučí  
     tvor se srdcem, se zpěvnou tísní:  
     pak snad zase drobounký atom můj  
     tam zazvoní kosmickou písní!
