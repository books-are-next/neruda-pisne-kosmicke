---
title: X\.
contentType: poetry
---

<section>

Paprsku z Alkyony mé,  
světelný šípe, znáš-li,  
čím si tvá paní líbezná  
luznou svou líci krášlí?

</section>

<section>

     „Ach snad už líc ta povadla,  
snad už je po všem vděku,  
vždyť já k vám světla s poselstvím  
letím již na šest věků!“

</section>

<section>

     Poslíčku říše Mlékové,  
po jakém po zákonu  
kupí se světů milion  
světelných do záhonů?

</section>

<section>

     „Ach snad už zhasly světy ty,  
snad už je po všech veta,  
od mého vzletu vrší se  
v tisíce věků leta!“ —

</section>

<section>

     Jako ta lidská myšlenka:  
po věcích teprv hřímá,  
po věcích lidstvem zachvěje —  
myslitel dávno dřímá.

</section>
