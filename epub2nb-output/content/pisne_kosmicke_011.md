---
contentType: prose
---

V.

>      Snad jiní jinak uvidí —  
> já myslím nebe širé si jak naši zemi  
>      a při hvězdách si myslím na lidi.

> Vidím tam různotu skupení,  
> velkosti, tvarů a záře —  
>      to musí různé osoby  
>      být, kde jsou různé tváře!

> Planetoidek tam havěť zřím  
> — uličnických to zmetků —  
>      jež hvězdám nám již stárnoucím  
>      bab nadává a dědků;

> hvězdičky na šňůře pupečné —  
> embrya — mléčné símě —  
>      též nebe je zas v naději  
>      a nosí sladké břímě;

> panenky růžově planoucí,  
> mládence hledů zbrklých,  
>      roj mužů světla klidného,  
>      roj babic žlutě scvrklých.

> Běhají spolu, a přece je  
> každý svých práv si bdělý,  
>      jak lidi nás zde chladná zášť  
>      je chladný éter dělí.

> Životem různým se nebe skví  
> — dosti však tam též rovů  
>      a svaté ticho v koutečkách,  
>      jak sluší na hřbitovu.

>      Co světů Svět as pohrobí,  
> jež — jako naši velcí mrtví — zraku zmizí,  
>      a přec svou váhou dále působí!
