---
contentType: prose
---

XXIII.

> Že skály již Země plameny  
>      v nezdolná pouta kují?  
>      Vždyť já je zřím, ty plameny,  
>      vrch Země poskakují!

>      Vidím je svítit po keřích  
>      ve vonných růží tvaru,  
>      slyším je v ptačích hrdélcích  
>      klokotat v plném varu.

>      Děvčátko když si mlaďounké  
>      ku prsoum mocně vinu,  
>      cítím, že vinu ohně sloup  
>      žhavý, až žárem hynu.

>      A když si lidstvu nahlédnu  
>      do vzníceného oka,  
>      do oka, jež jak hvězdná tůň  
>      bájně jde do hluboka;

>      do oka, ježto v mžiknutí  
>      rekovným ohněm zjásá,  
>      volá-li voj svůj do boje  
>      svoboda, pravda, krása;

> v něž při slově lidsky šlechetném  
>      vpryskne hned slzná něha:  
>      cítím, jak vlastní plamen můj  
>      vzhůru až k nebi šlehá.
