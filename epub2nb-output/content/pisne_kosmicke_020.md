---
contentType: prose
---

XIV.

>      Zem byla dítětem; myslela,  
>      ona že vesmíru pyšný střed  
> a kvůli ní Slunce i obloha  
>           a celý širý Svět.

>      Přišlo jí také už poznání,  
>      divně se chvěje jí srdce dnes  
> a je jí jak panence rozkvetlé,  
>           když vešla v první ples.

>      Po sále hvězdy se chechtají:  
>      „Velký svět není jí ještě znám,  
> však — hezounká, milounká panenko —  
>           ty’s zato známa nám!

>      Na tebe my jsme už hleděly,  
>      když byla’s v poupěti drobný květ,  
> když rostla jsi do krásy — samý sen  
>           a sobě celý svět!“

>      Měsíček čekal hned u vchodu:  
>      „Panenko, žádám vás — ať tak dím —  
>      za taneček první a poslední  
>           a za ty mezi tím!“
