---
title: XXXVI\.
contentType: poetry
---

<section>

Aj, tamhle dřímavých jiskerek,  
jak když rukou rozhodí květů,  
to letí prostorou kometa,  
kostnice umrlých světů.  
     Hvězdo, oděná rubášem,  
     dumnou nám píseň hudeš,  
     v ní veliký obsah, málo slov:  
     „Ty popel jsi, popel budeš!“

</section>

<section>

A tamhle zásvit zas jako sen,  
jak když den se rozbřesknout bojí,  
tam prach se k novému životu  
v nebeském zákoutí pojí.  
     Příštích světů ty zábřesku,  
     mlžino mladě žhnoucí,  
     jakž ku srdci sáhá píseň tvá:  
     „Zas vstanete s lící skvoucí!“

</section>

<section>

Ó hvězdy, hymny vy zářivé,  
naslouchám vám v roznětu svatém,  
nechť smrt, či vzkříšení hlásáte,  
duši mi plníte zlatem!  
     Srdce celičké vystláno  
     nesmrtelnosti kvítím —  
     co potřebuju já věčným být,  
     když věčnost již teď procítím!

</section>
