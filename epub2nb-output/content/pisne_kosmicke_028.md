---
title: XXII\.
contentType: poetry
---

<section>

Seděly žáby v kaluži,  
hleděly vzhůru k nebi,  
starý jim žabák učený  
odvíral tvrdé lebi.

</section>

<section>

     Vysvětloval jim oblohu,  
líčil ty světlé drtky,  
mluvil o pánech hvězdářích  
zove je „Světa krtky“.

</section>

<section>

     Pravil, že jejich hvězdný zkum  
zvláštní je mírou veden,  
dvacet že milionů mil  
teprv jim loket jeden.

</section>

<section>

     Tedy že, řekněm pro příklad,  
— věříme-li v ty krtky —  
k Neptunu třicet loket je,  
k Venuši jen tři čtvrtky.

</section>

<section>

     Rozmluvil se pak o Slunci  
— žáby jsou divem němy —  
ze Slunce že by nastrouhal  
na tři sta tisíc Zemí.

</section>

<section>

     Slunce že velmi slouží nám,  
paprskovými klíny  
štípajíc věčnost na rok a  
směnkové na termíny.

</section>

<section>

     O kometách že těžká řeč,  
rozhodnout že to nechce,  
míní však, že by nemělo  
soudit se příliš lehce.

</section>

<section>

     Nejsou snad všecky nešťastny,  
nejsou snad zhoubny všecky,  
o jedné ale vypráví  
sám rytíř Luběněcki:

</section>

<section>

     sotva se její paprsky  
odněkud k nám sem vdraly,  
vskutku se v glinské hospodě  
hanebně ševci sprali.

</section>

<section>

     O hvězdách potom podotknul,  
po nebi co jich všude,  
skoro že samá slunce jsou,  
zelené, modré, rudé.

</section>

<section>

     Vezmem-li pak pod spektroskop  
paprslek jejich světla,  
že v něm naleznem kovy tyž,  
z nichž se i Země spletla.

</section>

<section>

     Umlknul. Kolem horlivě  
šuškají posluchači.  
Žabák se ptá, zdaž o světech  
ještě cos zvědít ráčí.

</section>

<section>

    „Jen bychom rády věděly,“  
vrch hlavy poulí zraky,  
„jsou-li tam tvoři jako my,  
jsou-li tam žáby taky!“

</section>
