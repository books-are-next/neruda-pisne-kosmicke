---
title: XIII.
contentType: prose
---

Také to Slunce ohnivé  
pomalu pousíná,  
přijde i jeho hodinka,  
zhasne a mrtvě zsiná.

A jen když za čas planeta  
na prsa zpět mu skane,  
zase pak dávným plamem svým  
na chvíli ještě vzplane.

Ach, což ta láska mateřská  
přes časy, přes hrob hoří,  
neumrazíš ji na horách,  
neuhasíš ji v moři!

Matičce dáš-li do hrobu  
na prsa dítě její,  
ještě se vpadlé, ztlelé rty  
radostí pozachvějí.
