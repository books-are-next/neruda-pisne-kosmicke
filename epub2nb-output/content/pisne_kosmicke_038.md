---
title: XXXII\.
contentType: poetry
---

<section>

Myslím, že malý Měsíček  
poety měl jen malé,  
naše že Země veliká  
poety má již krále.  
     Až i to Slunce obrovské  
     života květ pokryje —  
     jaká tam budou srdce as,  
     jaká v nich poesie!

</section>

<section>

Jací tam velcí tvorové,  
jaké jich touhy vzdorné,  
jaké v jich očích myšlénky  
nezdolné, světoborné!  
     Jaké tam citů záchvěvy,  
     jaké tam v prsou běsy,  
     jaký zas výblesk radosti,  
     výskavé, šlehavé plesy!

</section>

<section>

Jaká tam slova hluboká,  
jaká v nich nadšení záře!  
Jaká tam bujnost mladých těl,  
jaké tam oslnné tváře!  
     Jaké tam jásavé naděje,  
     jaká tam lásky tíseň —  
     chtěl bych za cenu života  
     procítit slunečnou píseň!

</section>
