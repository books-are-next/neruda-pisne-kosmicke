---
title: XXXIII.
contentType: prose
---

Již vyznám se ze všech hříchů svých,  
     rád dívky že za pas beru,  
a miluju-li já k smrti rád,  
     že ještě se raděj peru.

Vím, vím, že je krásným celibát,  
     též humanistů ctím víru,  
již myšlénkou čistou pracují  
     ku „věčnému“ v lidstvu míru.

Však mateřské Slunce prajinak  
     náš osud kdys upravilo  
a Zem mezi Marsa, Venuši  
     tak doprostřed postavilo.

A marno je všechno kázání  
     a marna je všechna práce,  
nám hvězdami provždy souzeno  
     ach! milovat se a prát se.
