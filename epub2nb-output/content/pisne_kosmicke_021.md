---
title: XV\.
contentType: poetry
---

<section>

Měsíček, pěkný mládenec,  
     s jemně zářící lící,  
     oblétá Zemi panenku  
     jak holub holubici.

</section>

<section>

Když ji hled jeho políbí,  
     zvlní se ňadra její,  
     oheň se vnitřní rozkypí  
     a rty se žárem chvějí.

</section>

<section>

Přece se věčně upejpá,  
     ret její vždy zas chladne,  
     stoudně si vede v povzdálí —  
     a Měsíc schne a vadne.

</section>

<section>

Znej ty panenky jako já,  
     budeš si vést jináče:  
     ve dne se každá upejpá —  
     a v noci blahem pláče.

</section>

<section>

Panenka Zem po celou noc  
     hledí k Tvé sličné tváři —  
     k ránu je plno rosných slz  
     jak dívčím po polštáři.

</section>
