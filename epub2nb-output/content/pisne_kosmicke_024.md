---
title: XVIII\.
contentType: poetry
---

<section>

Měsíc mrtev. Při něm ve prodlení  
den se s nocí střídá jak dvé mnichů,  
jak dvé mnichů, ne víc ku obsluze,  
jen co mrtvých stráže na modlení.

</section>

<section>

     Střídají se v svatém, hlubném tichu,  
beze smavých červánkových hříček:  
den tam neodvírá růžově svých víček,  
náhle plane v plamenné své hrůze.  
Jeho krok je němý, bez pospěchu,  
nejde v ranních písních, v šeptném šumu stromů,  
nekráčí po bouřích s třesknou hudbou hromů —  
mrtvol nemá dechu ani slechu.  
Slunce žhavé v černém visí nebi,  
dolů z něho střely ohně srší,  
proudy ohně dolů z něho prší,  
ohně oceán se dolů lije —  
mrtvá půda příšerně se šklebí,  
s žízní děsnou, zimničně horoucí  
žhavé proudy ohně lokem pije.  
     Kdyby bylo oko tam živoucí,  
jediné je sžehne slunce políbení,  
ale není tam to oko — není!  
     A ta noc — to hrob v svém rozšklebení!  
Bez rosy noc, jež by vandrovníku  
perel do kadeří navěsila,  
beze snů noc, jež by milovníku  
milých kouzel srdcem rozesila.  
Hvězd tam plno, plno v černém nebi,  
kdož by sčítal vše je světlonoše!  
Ale všechny planou bez rozkoše,  
bez hravosti, chvějné bez sladkosti,  
svítí jako drobné bílé lebi,  
jak když z černé země bílé svítí kosti.  
Ach, ta noc! Ta není obraz milosrdí!  
Jedním dechem plamy v ledy tvrdí —  
zima, zima, mráz až v báj rostoucí —  
     by tam bylo srdéčko kés vroucí,  
     v jednom trhlo by se okamžení,  
     ale není tam to srdce — není!

</section>

<section>

     Měsíc mrtev. Siná jeho stále  
tvář sem na nás hledí v stejném příznaku,  
jak když mrtvý v rakvi leží na znaku.  
Pohřeb zvolna kráčí Světem dále,  
světla slavně kolem něho víří —  
Měsíčku, by bylo citného ti zoru,  
dnem i nocí zřel bys na obzoru  
vdovu Zemi vlhkém ve šlojíři.

</section>
