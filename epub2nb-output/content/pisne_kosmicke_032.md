---
title: XXVI\.
contentType: prose
---

Vzhůru již hlavu, národe,  
k nebi své vzdvihni oči!  
Viz: jsou tam i malé hvězdičky,  
kol nichž se velké točí!  
     Toť prostě tím: ty maličké  
     z jadrného jsou fládru,  
     ale ty velké a poslušné  
     jen z plynových jsou hadrů.

Troufám, že při té myšlénce  
srdce ti povyskočí —  
nuž — buďme tou malou hvězdičkou,  
kol níž se velké točí!  
     Jde to, ach jde! Jen každý hleď  
     k vlastnímu dobře jádru:  
     bude-li každý z nás z křemene,  
     je celý národ z kvádrů!
