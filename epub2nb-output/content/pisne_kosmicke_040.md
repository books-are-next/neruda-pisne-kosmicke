---
title: XXXIV\.
contentType: poetry
---

                    Promluvme sobě spolu,  
                    co je v tom světě širokém,  
                    co je tu, co je bolu!

  

     Kde rozvoj je, je boj — po světě boj je všude  
a bez mrtvol zde nejsou přetvary,  
i hudba sfér jen války píseň hude  
a věčně v útok znějí fanfáry!

  

Ta slunce veškerá, než vojevodí,  
se slunci kol titánské boje vodí,  
a každá planeta jich s druhou v turnaj ješí,  
než šťastna, vítězna se domovině těší;  
tak zuří boj až k drobným žhounkám dolů  
po nebes klenu hlubokém —  
                    co je v tom světě širokém,  
                    co je tu, co je bolu!  
A naše Zem? Kde nové vzrůstá, staré hyne,  
ach celá Zem je mrtvých oudolí,  
skrz mrtvých troucheň květ se k světlu vine —  
kdo doved’ _zde_ by sčítat mrtvoly!  
Zde válka běsná. Z krve dravec tyje,  
i slavík sladký v úkor jiným žije,  
tvor tvora bere v plen i jeho celé žití  
a žádný neptá se, zda druhý tvor též cítí.  
Co horou zde, to hromada je kostí,  
co údolem, to šachta budoucnosti,  
a čas v ni hází ve dnů běhu divokém  
mrtvolu na mrtvolu —  
                    co je v tom světě širokém,  
                    co je tu, co je bolu!  
     A člověk — člověk! Štědrá byla ruka,  
jež ohně vrhla lidských do stanů —  
co srdce cit, to žhoucí lidská muka,  
co myšlének, to lidstva katanů!  
Ach, pokrok lidstva! Člověk vpřed se plíží,  
svou krví nohu k strmé stezce klíží,  
a napřed ví, než vrchu se doplazí,  
že zchladlá Země všechen život zmrazí.  
A naše láska! Mrtvých spalování!  
Jen ranní sen je všechno milování,  
den jsou dvě srdce lidská šťastna spolu,  
v den druhý štěstí prchá poskokem  
a obě srdce letí v propast dolů —  
                    co je v tom světě širokém,  
                    co je tu, co je bolu!
