---
title: XXX\.
contentType: poetry
---

<section>

Děj Země je krátce jen vyprávěn,  
jak píseň se krátce skládá:  
vylétla jiskřička z plamenu,  
a zčernalá zpět zas padá.

</section>

<section>

A v jediném světem tom mihnutí,  
v tom kratičkém jiskry plání  
všecken si vyžije lidstvo boj,  
ba všechno i milování.

</section>

<section>

Tak krátká to, kratičká písnička,  
a může být ještě kratší,  
veliký lidské je lásky bol  
a několik slov naň stačí.

</section>

<section>

Snad stačila sloka by jediná,  
snad jediné slůvko pouze,  
do písně se to tak krátce dá —  
a žije se to tak dlouze.

</section>
