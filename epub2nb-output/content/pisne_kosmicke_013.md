---
title: VII\.
contentType: poetry
---

<section>

Po nebi hvězdic je rozseto  
     lesem jak zvonců vřesných,  
dech času je měrně provádí  
     v jásavých kruzích plesných.  
          Vidíme plesu jenom cíp —  
          zkoumej a čítej sebelíp,  
          mistře v početním cviku,  
               nespočteš tanečníků!

</section>

<section>

Vesele se Zemí Měsíc jde,  
     Země zas v mocném kruhu  
se okolo Slunce otáčí  
     v zářivém planet pruhu.  
          A i to velké Slunce zas  
          kolem většího vede nás —  
          a toto slunce jeho  
               _kde jde? — a kolem čeho?_

</section>

<section>

     Mysli se nejvýš — a nad tebou  
     hvězd jako vřesných zvonců —,  
a kdybys byl jako Slunce stár,  
     nedomyslíš se konců!  
          Klečím a hledím v nebe líc,  
          myšlénka letí světům vstříc —  
          vysoko — převysoko —  
               a slza vhrkla v oko.

</section>
